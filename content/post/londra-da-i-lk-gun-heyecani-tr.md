+++
categories = []
date = 2011-07-23T18:56:48Z
description = ""
image_width = ""
tags = []
title = "Londra Günlükleri: Londra’da İlk Gün Heyecanı (TR)"

+++
Macera dolu Londra seyahatimin ilk gününü sorunsuz bir şekilde bitirmiş olmanın mutluluğunu yaşıyorum şu an. İzmir otogarında ailemle vedalaştıktan sonra, saat 11'de Dalaman’a doğru yola çıktım. Akşam saat 5 gibi Dalaman Havalimanı’na vardım ve 10'da uçak havalandı.

Uçuş esnasında inanılmaz derecede sıkılmış olmalıyım ki, yanımdaki yaşlı ve kibar İngiliz amca, her 10 dakikada bir “are you OK?” diye sormaktan yorgun düştü. Neyse ki 4 saat sonra Londra Luton Havalimanı’na vardım. Hattımı yurt dışına açabildim mi diye içim içimi yer iken, telefonu açtığımda şebekenin çektiğini görmek beni nasıl mutlu etti tahmin bile edemezsiniz.

Değerli Utku Hocam’ın vasıtasıyla beni karşılamaya gelen Cemal Abi, gece yurda girişlerin yasak olması sebebiyle beni kendi evlerinde misafir etti. Misafirperver Sinan Abi ve Cemal Abi ile birlikte biraz vakit geçirdikten sonra günün yorgunluğunu üzerimden atabilmek için odama geçip uyudum.

Sabahın erken saatlerinde uyanıp Cemal Abi ile birlikte, konaklayacağım yurdun _(Emily Bowes Court)_ yolunu tuttuk. Odamın temizlenmesi, yurda giriş işlemleri derken 3-4 saat lobide beklemek zorunda kaldım. Neyse ki yurtta kablosuz bağlantı ücretsiz, yoksa benim gibi internet bağımlısı biri için bu durum dayanılmaz bir hal alabilirdi.

Odaya yerleştim, biraz dinlendikten sonra dil eğitimi alacağım okulu _(_[_Malvern House College_](https://malvernhouse.com/)_)_ görmek için yurttan çıkarken iki Hintli arkadaşla karşılaştım. Yarım yamalak İngilizcemle biraz sohbet ettikten sonra, ben Oxford Street’e onlar da okullarına gittiler.

Tek başıma yavaş yavaş yürüyerek hem fotoğraf çektim, hem de mağazaları gezdim. Londra’nın mimari yapısı beni birkaç saatte dahi etkilemeyi başardı.

Bu haftasonunu gezerek geçireceğim, çünkü önümüzdeki günler çok yoğun bir tempoda ders çalışacağım.

> 💡 Bugün Ne Öğrendim?

1. İngilizler balkonlu evleri tercih etmiyorlar herhalde, bugün hiç balkonlu bir ev görmedim.
2. İngiltere’de trafik ters akıyor, bugün Cemal Abinin yanına oturacağım der iken, şoför koltuğuna oturacaktım. 😂
3. İngiltere’den Türkiye’yi ucuza arayabilmek için en iyi hattın Lebara olduğunu öğrendim.
4. Tottenham Hale’da inanılmaz derecede Türk var.
5. Toplu Ulaşım araçlarında Oyster kartı kullanılıyor.
6. Parfüm çok ucuz.
7. Türkiye’deki 25 bin TL’lik araba, İngiltere’de 10 bin TL.
8. Teknoloji ürünleri Türkiye’den daha ucuz.
9. Ve tabii ki birçok İngilizce kelime öğrendim.

Yarını sabırsızlıkla bekliyorum!